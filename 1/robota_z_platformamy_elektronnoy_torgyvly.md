# Робота з платформами електронної торгівлі

Вихід зі своїм товаром на поширені платформи електронної торгівлі (*Amazon, eBay, Alibaba*) може дати вам можливість первинного тестування вашого товару серед цільової аудиторії споживачів за умови, що вони користуються такою платформою і що вона є зручною у користуванні. Аналізуючи результати розміщення товару на таких платформах, ви можете побачити, чи є доцільним створювати власний сайт, що міститиме компоненти електронної торгівлі. Водночас, варто попередньо вивчити можливості проведення розрахунків через такі електронні платформи з України, а також з'ясувати розміри можливих мит для покупців (як варіант, можна зазначати, що сплата митних зборів покладається на покупця). Додатково варто звернути увагу на правила відкриття та закриття облікового запису, а також фінансові стягнення, що можуть застосовуватися у зв'язку з цим.

Платформи електронної торгівлі можуть мати регіональні суб-платформи, які кращим чином відповідатимуть цільовим групам ваших споживачів. У цьому разі варто також продумати механізм комунікації з потенційними покупцями мовою, яка використовується на суб-платформі. 

<div class="space">
<div class="eoz-wrap">
<div class="eoz-text">
Один із найбільших світових ресурсів електронної комерції – Amazon – має субплатформи в країнах Європейського Союзу: у Німеччині, Франції, Великій Британії, Італії та Іспанії.<sup><a href="#fn_18" id="reffn_18">18</a></sup>  Окрім того, для своїх клієнтів-початківців Amazon розробив спеціальну брошуру із започаткування продажів <a href="http://bit.ly/Selling_on_Amazon">bit.ly/Selling_on_Amazon</a> <sup><a href="#fn_19" id="reffn_19">19</a></sup>.<br>
<b>Зауваження:</b> для реєстрації магазину на Amazon можуть існувати особливі національні вимоги. Наприклад у британському сегменті Amazon <a href="http://www.amazon.co.uk">www.amazon.co.uk</a> українська компанія не може створити обліковий запис для власного магазина напряму, оскільки для цього потрібно мати реєстрацію у Великій Британії і національний (британський) номер платника ПДВ. В подібних ситуаціях варто розглянути варіанти оренди онлайн-магазинів.<sup><a href="#fn_20" id="reffn_20">20</a></sup>
</div>
</div>
</div>

Однак варто пам'ятати, що подібні інструменти торгівлі є надзвичайно висококонкурентними. Це означає, що ваш товар імовірно буде стояти в довгому ряду з собі подібними товарами інших продавців. 

На сьогоднішній день існує низка Інтернет-сервісів, що дозволяють засновувати Інтернет-магазин із використанням онлайн інфраструктури мережі *Facebook* – наприклад <a href="http://www.shopify.com">www.shopify.com</a>, <a href="http://www.shoptab.net">www.shoptab.net</a> та інші.

Досить популярним ресурсом для міжнародної електронної торгівлі є також *Alibaba* (www.alibaba.com). Він допомагає у знаходження виробників, постачальників, імпортерів, експортерів, бізнес партнерів, ринкової інформації, торгових шоу і подібних даних. 

Перед ухваленням рішення про вибір певної платформи для електронної комерції, варто сформулювати свої вимоги до неї, а також вирішити, яких цілей необхідно досягти в процесі використання торгових платформ. Після цього порівняйте, наскільки та чи інша платформа може задовольнити ваші вимоги. Необхідно також подбати про оперативність під час обробки запитів та листів клієнтів, "підтягнути" можливі податки, витрати на страхування та транспортування.

Зверніть увагу, чи електронна платформа:
<ul type="disc">
<li>дає можливість використовувати методи електронних платежів ваших цільових покупців;</li>
<li>має велику кількість шаблонів і  пропонує мобільну версію сайту;</li>
<li>добре захищена від мережевих та фізичних небезпек;</li>
<li>дозволяє здійснювати зручні, безпечні платежі в різних валютах;</li>
<li>дає можливість персоналізувати електронну адресу Інтернет-магазину через використання назви вашої компанії;</li>
<li>враховує дані про страхування вантажу та транспортні розцінки різних компаній для розрахунку вартості пересилання;</li>
<li>інтегрована з соціальними мережами;</li>
<li>надає можливості розробляти мобільні додатки для використання з платформою.</li>
</ul>

Варто також запитати провайдера електронної платформи про можливі обмеження щодо обслуговування великої кількості відвідувачів на сайті. Як вплине зростання відвідуваності на ціну хостингу та наскільки масштабованою є система провайдера? Чи забезпечується цілодобова технічна підтримка, чи робиться регулярне збереження інформації?

На сторінці свого Інтернет-магазину надайте інформацію про повернення товарів належної і неналежної якості. 

У процесі ведення онлайн торгівлі проводьте періодичний аналіз її ефективності. Беріть до уваги обсяги продажів та прибутку, відвідуваність, кількість нових клієнтів, вартість використання платформи. 

У контесті ведення електронної торгівлі на регіональних та національних платформах корисно буде ознайомитися з ресурсом eMarket Services. 

<blockquote id="fn_18">
<sup>18</sup>. Інформація за станом на 12 травня 2015 року <a href="#reffn_18" title="Jump back to footnote [18] in the text."> ↩</a>
</blockquote>
<blockquote id="fn_19">
<sup>19</sup>. Електронний документ має назву <i>"Selling on Amazon; Getting Started Guide: How to Get Set Up Selling on Amazon" Amazon Services</i>, остання модифікація 1 липня 2008 р. <a href="#reffn_19" title="Jump back to footnote [19] in the text."> ↩</a>
</blockquote>
<blockquote id="fn_20">
<sup>20</sup>. Подібну послугу оренди для українських компаній пропонує, наприклад, українсько-британська компанія VimesVC <a href="http://www.vimesvc.com">www.vimesvc.com</a> <a href="#reffn_20" title="Jump back to footnote [20] in the text."> ↩</a>
</blockquote>