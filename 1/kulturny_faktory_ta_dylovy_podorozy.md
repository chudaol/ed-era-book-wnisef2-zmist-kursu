# Культурні фактори та ділові подорожі

<p align="right">... ви маєте вітати будь-яку зустріч із невідомим і незнайомим, як можливість культивувати ваше глобальне мислення</p>
<p align="right"><i>Лорель Делані</i></p>

Важливими інгредієнтами успіху в експорті та міжнародному бізнесі є здатність до розбудови містків між культурами. Вона досягається в результаті зусиль із  вивчення культурних особливостей: власної культури та культури ваших партнерів.

Незалежно від сектору, у якому ви працюєте, глобальні культурні відмінності впливають напряму на вас та на прибутковість вашого бізнесу. Брак знань щодо ділових практик, соціальних традицій та етикету на цільовому ринку може послабити позицію вашої компанії, завадити в досягненні своїх цілей, звести нанівець системні зусилля з розбудови ділової співпраці і мати наслідком крах ваших експортних зусиль. Відсутність належного рівня знань про особливості ділової культури означає, що кожного разу, коли ви працюєте на міжнародному рівні, ви граєте в культурну рулетку. 

Вивчення культурних особливостей цільового ринку має бути невід'ємним компонентом дослідження ринку. Отримана інформація враховується у маркетинговій стратегії компанії, у підготовці електронної комунікації, у зустрічах і переговорах із закордонними партнерами.

Культура та мова є особливими викликами тому, що деякі з європейців прагнуть займатися бізнесом своєю власною мовою. Наприклад, французи вважають неввічливим розпочинати бізнес-співпрацю не французькою мовою.<sup><a href="#fn_24" id="reffn_24">24</a></sup> 

Деякі з типових культурних відмінностей включають ділові стилі, ставлення до ділового зв'язку та пунктуальність, стилі ведення переговорів, традиції вручення подарунків, вітання, значення жестів, значення кольорів, чисел і традиції стосовно титулів під час комунікації.

Отже, важливо ознайомитись із необхідним матеріалом і поспілкуватися з людьми, що знайомі з іноземною культурою. Підготуватися до закордонного візиту можна також, вивчаючи гіди для подорожей у цільові країни. Найпростішим способом отримання інформації буде ознайомитися зі сторінкою Вікіпедії, що розповідає про цільову країну, її культуру, історію, географію тощо.

Практичні знання щодо ділової культури, управлінських принципів, бізнес методів та споживчих звичок на цільовому ринку можна набути через дослідження та тренінг. Ви можете спробувати отримати поради щодо культурних особливостей країни та поширених практик ведення бізнесу через дипломатичні представництва (посольства) України в цільових країнах, через контакти з посольством цільової країни в Україні та отримання від них різноманітних матеріалів. Часто такі матеріали поширюються безкоштовно. Наприклад, це робить посольство Нідерландів в Україні. Така поінформованість і навички дуже ймовірно позитивно впливатимуть на вашу комунікацію із закордонними партнерами та на результати закордонних подорожей.

За можливості, варто скористатися допомогою "культурного ментора" – наприклад, партнера чи знайомого з країни цільового ринку, якому можна поставити важливі питання щодо культури, соціальних і ділових правил певної країни. Ділові манери та методи, релігійні традиції, практики режиму харчування, гумор та прийнятний стиль одягу є відмінними в різних країнах. Така поінформованість і навички дуже ймовірно позитивно впливатимуть на вашу комунікацію із закордонними партнерами та на результати закордонних подорожей.

Попри це, не лякайтесь і не противтеся діловим та людським контактам. Ваша гнучкість та культурна адаптація мають бути керівними принципами для ділової подорожі за кордон.

<div class="space">
<div class="eoz-wrap">
<div class="eoz-text">
Ваші знання й повага до культурних особливостей цільових країн будуть помітними під час контакту, і це завжди цінуватиметься.
</div>
</div>
</div>

**Правильне використання титулів** часто є джерелом плутанини в міжнародних ділових зв'язках. У багатьох країнах (включно з Данією, Францією та Великою Британією) прийнято використовувати титули доти, доки не домовлено використовувати перші імена. З іншого боку, перші імена рідко використовуються під час ведення бізнесу в Німеччині. Ті, хто наносить діловий візит до Німеччини, мають використовувати титул та прізвище. Титули, такі як «Пане Директоре» (*Her Direktor*) іноді використовують для підкреслення авторитету, статусу та рангу. У Бельгії важливо звертатись до франкомовних ділових контактів, як «пане» (мосьє, *Monsieur*) або «пані» (мадам, *Madame*), тоді, як із фламандськими контактами варто вживати «пан» (містер, *Mr.*) або «пані» (місіс, *Mrs.*). Сплутати це є великою образою. 

**Ділові подарунки.** У деяких культурах подарунки є очікуваними і їхня відсутність розглядається як образа. В інших країнах саме піднесення подарунка може вважатись образливим. Керівники також мають знати, коли дарувати подарунок (наприклад, під час першого візиту чи потім); де дарувати подарунок (наприклад, на публіці чи приватно); який тип подарунка дарувати; який колір має бути використаний і як багато подарунків дарувати. 

Якщо подарунки є важливою частиною ведення бізнесу в Японії, де ними, як правило, обмінюються на першій зустрічі, то традиція ділових подарунків у Німеччині зовсім інша. Тут подібне є недоречним. Подарунки не є звичайною справою також у Бельгії або Великій Британії, хоча в обох країнах квіти є  традиційним подарунком у випадку, коли вас запрошують до когось додому. 

<div class="space">
<div class="eoz-wrap">
<div class="eoz-text">
Одна з українських компаній, що працює у секторі сільського господарства має позитивний досвід дарування українських стилізованих кошиків, у які зазвичай кладеться пляшка якісного українського спиртного напою, кондитерські вироби та інші продукти українського виробництва. Успіх такого подарунку перевершив очікування, оскільки після подібних "дегустацій" нерідкими були замовлення окремих товарів "з кошику" дрібно- і великооптовими партіями. Додатковою перевагою подібного формату є те, що подарунок в національному стилі не вимагає особливої адаптації до іншого культурного середовища, адже він сам по собі є носієм іншого культурно-національного коду.
</div>
</div>
</div>

**Проведення переговорів** у міжнародному бізнесі може суттєво ускладнюватись унаслідок культурних відмінностей. Перед переговорами бажано зрозуміти, наскільки важливими є ранги переговірників, і ким є особи, що приймають рішення. Важливо знатися на діловому стилі іноземної компанії, розуміти природу угод у ній, значення і важливість жестів у переговорному етикеті.

Не з кожним потенційним клієнтом вашого бізнесу варто мати справу. Це тим більш актуально в міжнародному контексті, що потребує частої, сумлінної і відповідальної комунікації. Якщо комунікації клієнта не відповідають цим вимогам, то співпрацювати з ним недоцільно. Те ж саме стосується випадків, коли клієнт претендує на особливе ставлення до нього з непереконливих причин або пропонує нові умови на останній стадії переговорів без попередньої дискусії. Також уникайте співпраці з клієнтами, які змушують вас відчувати сильний дискомфорт – аж до відчуття втрати контролю над своїм бізнесом. 

Відмінність національних бізнес-практик та сприйняття культур може стати джерелом непорозумінь, які виявляють себе на певному етапі розвитку ділової співпраці. З огляду на це варто прагнути до докладної фіксації формату, умов та термінів співпраці із закордонним партнером – краще у формі підпису від ключового менеджера компанії, з якою ви плануєте співпрацювати, або її власника. Сумлінний партнер буде готовий взяти на себе подібну відповідальність. 

<div class="space">
<div class="eoz-wrap">
<span class="eoz">Корисні посилання:</span>
<div class="eoz-text">
Британська компанія <i>Kwintessential</i> пропонує на своєму сайті посібник "Культурна обізнаність" <a href="http://bit.ly/Cultural_awareness">bit.ly/Cultural_awareness</a>. Публікація призначена для бізнесу, що прагне до роботи на глобальних ринках. Окрім того, на сторінці "Культурні профілі - глобальний гід із культури, звичаїв та етикету" <a href="http://bit.ly/Cultural_guides">bit.ly/Cultural_guides</a> можна знайти відповідні гіди з великої кількості країн.
</div>
</div>
</div>

Під час первинного контакту й проведення переговорів не варто поспішати. Варто давати достатньо часу для досягнення спільного бачення з тих чи інших питань співпраці. Важливо поводитися відверто, позитивно, допитливо, посміхатись, бути ввічливим і тактовним, демонструвати кроки з вивчення (врахування) культури партнера. Не варто вагатись ставити уточнюючі запитання.

<div class="space">
<div class="eoz-wrap">
<div class="eoz-text">
<table width="100%" border="0" bordercolor="0" cellpadding="0" cellspacing="0">
  <tr border="0" bordercolor="0">
    <td width="40%" border="0" valign="bottom" bordercolor="0"><p align="center"><img class="image" width="208px" src="12.png"/></p> <p align="center">Фото: Люк Дерьєп (<i>Luc Derieppe</i>)</p></td>
    <td valign="bottom" border="0" bordercolor="0">Люк Дерьєп (<i>Luc Derieppe</i>), французький бізнесмен, досить легко встановлює контакт із потенційними партнерами як у себе на Батьківщині, так і в Україні. На питання, що є секретом його успіху, він відповідає: "Я завжди кажу людям два слова <i>'Bonjour'</i> (доброго дня) і <i>'Pourqoui'</i> (чому)". Люк вітається зі щирою,усмішкою, що роззброює, з абсолютно незнайомими людьми на вулиці, у ресторані, у потязі, а коли чогось не розуміє, ставить уточнюючі запитання. Зазвичай будь-який діловий контакт Люка проходить із максимально можливими результатами.</td>
  </tr>
</table>
</div>
</div>
</div>

<blockquote id="fn_24">
<sup>24</sup>. Джерело за посиланням  <a href="http://bit.ly/business_culture">bit.ly/business_culture</a> <a href="#reffn_24" title="Jump back to footnote [24] in the text."> ↩</a>
</blockquote>