# Підготовка до участі у виставці

Щоб краще зрозуміти, хто є вашими потенційними покупцями на виставці, варто провести невелике маркетингове дослідження задовго до участі у виставковому заході. Після цього необхідно підготувати список адрес та контактів і почати з ними спілкування, маючи на меті досягнення попередніх домовленостей про зустрічі на виставці. Адже менш за все вам хотілося б приїхати на виставку й просто дивитись, як поруч ходять люди. Тому необхідно заздалегідь притягати до себе цільову аудиторію та бути готовим вести з нею предметні розмови. 

*Веб-сайт виставки є важливим інструментом для підготовки успішної участі в ній. За допомогою сервісів, що пропонуються на сайті, ви можете запланувати необхідні зустрічі з потенційними партнерами.*

Матеріали для виставки мають бути написані достатньо зрозумілою мовою з огляду на міжнародну та багатокультурну аудиторію, якщо тільки ви не окреслили для себе вузької цільової аудиторії. Постарайтесь додатково підготувати для виставки документ на кшталт проформи-інвойса. У ньому мають бути представлені різні розписи варіантів експорту з відповідними цінами: за кількістю товару, умовами постачання *Incoterms* тощо, зокрема з прив'язкою до країни, у якій проходять виставкові заходи. В іншому випадку можна надати інформацію на основі внутрішніх цін і запропонувати "мотивуючі знижки".

Не варто вважати, що великі західні компанії за замовчуванням не зацікавлені у співпраці з малим та середнім бізнесом. Багато з них прагнуть до максимальної відкритості, і вам треба бути готовими до контакту. Тому майте підготовлені матеріали; усвідомте, що саме ви шукаєте, будьте добре підготовлені. 

Після того, як ви прийняли рішення про участь у виставці, наступне важливе питання -  як ви хочете бути представлені на ній? Можна приїхати і просто ходити по виставкових площах, можна орендувати відгороджений простір самостійно або спільно (як член більшої делегації), можна орендувати стіл та стільці в павільйоні. 

Після накопичення базового досвіду участі у міжнародних виставках і для повного використання їхнього потенціалу необхідно залучати для участі достатню кількість персоналу. Кількість необхідних співробітників визначається завданнями, які ви намітили для участі. 

Наприклад, одна людина стоїть біля стенду компанії і представляє продукти. Вона повинна бути достатньо кваліфікованою, щоб надати відповідь на питання відвідувача прямо на місці. А якщо такої можливості немає, то занотувати питання й надати відповідь у найкоротші терміни по поверненні додому. Людина біля стенду має бути уважною до кожного відвідувача, приділяти відвідувачу достатньо часу і випромінювати впевненість, професійність, солідність. Друга особа курсуватиме виставкою і вивчатиме пропозиції, спілкуватиметься на стендах – для неї необхідно скласти план розташування стендів, які варто відвідати, і розробити маршрути руху на насичений виставковий день. Третя особа займається проведенням запланованих зустрічей із потенційними партнерами. Важливо, щоб у "виставковому штаті" компанії також знаходилася людина, що  має право на ухвалення рішень. 

На торгових виставках розмір вашого місця не має великого значення. Але велике значення має розуміння того, як правильно спілкуватися. Ваші представники на виставці мають виявляти ввічливість, випромінувати ентузіазм і професійність, бути добре обізнаними з компанією та продуктом, що пропонується клієнтам. Велике значення має також те, як ваш представник презентує технічну та нетехнічну інформацію цільовій публіці. Наприклад, відвідувачі виставки з керівного складу компаній можуть бути не так зацікавлені в діаграмах, як у функціональності вашого товару. Водночас, технічні співробітники компаній можуть бути більш зацікавлені в аналітичній подачі інформації.

Не варто налаштовувати себе на отримання замовлення прямо на місці. Якщо це вдасться – добре. В іншому випадку необхідно дозволити покупцю "вести" трансакцію, дати відчути йому контроль над розвитком подальшої співпраці.

Якщо на виставці виходить друковане видання з інформацією про учасників, варто розглянути можливість розміщення інформації в ньому. Це підвищить вашу присутність в інформаційному просторі – зокрема в країні проведення виставки. На виставці також можуть проводитись прийоми для ЗМІ, де демонструють товари. Це може стати доброю нагодою привернути до себе додаткову міжнародну увагу. Невимушена обстановка прийому з пригощанням може бути більш сприятливою для позитивних оглядів ваших товарів у пресі. 

Для успіху недостатньо просто мати переконливі матеріали про продукцію та компанію. Необхідно посміхатись і мати бажання спілкуватися з людьми. Вам також варто продумати, як спонукати відвідувачів підходити до вашої виставкової площі та затримуватись там. Деякі компанії наймають привабливих помічників. Інші створюють багато вільного місця, щоб люди змогли «увійти» до їхнього простору. Ваша виставкова площа має бути зручною та викликати бажання підійти і поспілкуватися з вами. У багатомовному міжнародному середовищі дуже важливо грамотно підійти до питання демонстрації того, що саме ви пропонуєте. 

<div class="space">
<div class="eoz-wrap">
<span class="eoz">Корисні посилання</span>
<div class="eoz-text">
Надихаючі дизайни виставкових місць можна переглянути в підбірці на <i>Pinterest</i>  <a href="bit.ly/Inspiring_trade_show_booths">bit.ly/Inspiring_trade_show_booths</a> <br>
Додаткові поради стосовно оформлення виставкового стенду знаходяться за посиланням <a href="bit.ly/Booth_design">bit.ly/Booth_design</a>
</div>
</div>
</div>

Увесь інтер'єр вашого виставкового місця має бути добре продуманий функціонально й концептуально. У своєму виставковому просторі варто передбачити зону для зручного спілкування з окремим клієнтом – наприклад стіл і кілька стільців, а також легку і практичну їжу для "пожвавлення" спілкування. Стільці для сидіння персоналу на виставковій площі можуть робити такої висоти, що створюють враження, що людина майже стоїть і готова до контакту з клієнтом. У зв'язку з цим варто також подбати про зручне взуття, у якому ви зможете рухатись і стояти протягом довгого часу. 

Рух завжди привертає увагу людей безвідносно до того, у зв'язку з чим він відбувається. Тому іноді компанії розміщують рекламу, що рухається або обертається – наприклад, нагорі свого виставкового простору.

За результатами контакту з потенційними партнерами переконайтесь, що ви отримали бізнес-картку та необхідну інформацію для продовження контакту. Активно користуйтеся довідником учасників виставки. Додавайте усіх, кого можливо, до корпоративних контактів у використовуваних вами соціальних мережах. Після виставки обов'язково знайдіть час для того, щоб написати листи людям, з якими ви познайомились у ході виставки. Як мінімум, ви можете надіслати лист-подяку за інтерес до вашого товару/компанії. 

<div class="space">
<div class="eoz-wrap">
<div class="eoz-text">
Лорель Делані дає у своїй книзі<sup><a href="#fn_36" id="reffn_36">36</a></sup>  цікаву пораду: ви можете поставити на своїй виставковій площі (фото)камеру і робити (автоматичні) знімки під час взаємодії з окремими покупцями паралельно зі знімками їхніх візитних карток. По поверненні додому, ви додасте відповідні фото до своїх листів-нагадувань потенційним покупцям. Це полегшить згадування про вашу компанію та про її пропозиції для клієнтів.
</div>
</div>
</div>

Якщо після повернення з виставки у вас бракує ресурсів на обробку візитівок, варто залучити молодь на тимчасових засадах з метою сортування інформації та розсилки листів. Подібна рутинна діяльність є дуже важливою, адже на виставці ви отримуєте багато контактів потенційних клієнтів та партнерів. Відсутність нагадування про себе знижує ваші шанси на подальші контакти.

<p align="center"> <b>Участь у виставці в ролі відвідувача</b></p>
Іноді представники компаній-початківців у міжнародному бізнесі свідомо беруть участь у виставках як звичайні відвідувачі – без експонування – з метою ознайомлення з процесом участі, отримання інформації про стан та тенденції розвитку своєї галузі, головних конкурентів і партнерів, а також про товари, подібні до тих, що вони виробляють та імпортують. У такому випадку головною метою є не тільки отримання безпосереднього результату (замовлень), але й накопичення інформації з метою подальшої участі у виставці вже як учасника.

Подібний формат участі вимагає такої самої активності, як й інші формати: представляйтесь іншим учасникам, розповідайте про свою компанію, товар, надавайте друковані та інші матеріали.

Мінусом участі в ролі відвідувача є складність передати учасникам виставки відчуття вашої компанії, бренду, товару так, як це мало б місце у випадку власної виставкової площі. 


<blockquote id="fn_36">
<sup>36</sup>.  <i>Exporting: The Definitive Guide to Selling Abroad Profitably,</i> SpringerLink: Laurel J. Delaney (оновлене видання) <a href="#reffn_36" title="Jump back to footnote [36] in the text."> ↩</a>
</blockquote>