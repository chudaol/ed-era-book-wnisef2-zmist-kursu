<h1 id="як-ефективно-брати-участь-у-виставках">Як ефективно брати участь у виставках<sup><a href="#fn_34" id="reffn_34">34</a></sup></h1>

<div class="space">
<div class="eoz-wrap">
<div class="eoz-text">
За підсумками першої ж виставки у Франкфурті компанія отримала низку замовлень, перше з яких – на друк 40 тисяч дитячих книжок німецькою мовою на замовлення австрійської видавничої групи – уже встигла виконати. Запорука такого успіху, впевнені в компанії, – в <b>ґрунтовній підготовці до участі у виставці</b>. "Виставки в ЄС істотно відрізняються від аналогічних заходів в Україні та Росії. У нас ви приїжджаєте на виставку, роздивляєтеся, знайомитеся і домовляєтеся про співпрацю. У Європі все інакше – необхідно насамперед, ще до початку заходу, домовлятися про всі зустрічі, надаючи потенційному контрагенту максимальну інформацію про себе", – пояснює Ольга Шаповал.<sup><a href="#fn_35" id="reffn_35">35</a></sup> 
</div>
</div>
</div>

Ефективна участь у виставках означає суттєве поповнення портфелю замовлень. А в деяких випадках регулярна виставкова активність може навіть змінювати модель ведення бізнесу.  

Міжнародні торгові шоу притягають сотні тисяч відвідувачів із різних куточків світу. Підготовка до продажів на таких шоу має починатись за місяці до їхнього початку й вимагає ретельного планування. Адже бажано підготувати якісні рекламні матеріали, експонати, зрозуміти, як позиціонувати власний товар на закордонних ринках, увійти в попередній контакт із потенційними замовниками й домовитись про зустрічі в ході роботи виставки тощо.

Участь у виставці – не лише дуже добра нагода для продажу товару, але й надзвичайна можливість вчитися нового, набиратися передових ідей, активно спілкуватись із великою кількістю вимогливих споживачів, краще відчути зміни в їхніх потребах, тенденції ринку. Участь у виставці може задати новий напрям руху всього бізнесу. 

Щоб краще спланувати свою участь у виставці, варто заздалегідь ознайомитись із програмою заходів та прийомів, що будуть проходити на ній. Якщо наперед відомо/домовлено про конкретні контакти, то можна розглянути варіант оренди місця для зустрічі та/або оренди офісу або таке місце може мати ваш партнер. Наприклад, *Комерційна служба США* може безкоштовно надавати орендовані виставкові приміщення  для ділових контактів своїм підприємствам. На якісній виставці може пропонуватись оренда місць для зустрічі в спеціально обладнаному залі. Якщо ви не володієте англійською мовою або мовою співрозмовника, варто заздалегідь подбати про послуги перекладача. 

Спробуйте попросити допомоги щодо участі у виставці в торговому відділі при українському посольстві в країні, де проводиться виставка. Додаткову інформацію про такі відділи можна знайти у розділі *Торгово-економічні відділи посольств України за кордоном*. 

<div class="space">
<div class="eoz-wrap">
<div class="eoz-text">
Якщо вас зацікавила та чи інша виставка (особливо, якщо вона проходить в межах ЄС), корисним буде звернутися за допомогою до українських організацій-учасників проекту <i>Enterprise Europe Network</i> (EEN, більш детально про EEN тут).  
</div>
</div>
</div>

Зазвичай кращі місця на виставці можна отримати за умови ранньої реєстрації. Вибір місця на виставці подібний до вибору місця під час купівлі нерухомості.

**Професійний помічник.** Варто також розглянути варіант найму місцевого персоналу, що добре знайомий із тим, як функціонує виставка, знає, що і де знаходиться. Така людина зможе дати добрі поради з підготовки до виставки та участі в ній. У цьому випадку від вас необхідно заздалегідь (напр., за кілька тижнів до виставки) надати весь пакет матеріалів, що плануються для використання, щоб ваш майбутній помічник зміг запропонувати найбільш ефективний сервіс, оптимальні маршрути, забезпечити переклад тощо. Варто також наперед сформулювати будь-які побажання/очікування, що ви маєте. Професійний помічник може також порадити оптимальний готель та маршрути слідування містом. Пошукайте подібні послуги на сайті виставки або зробіть пошук відповідних компаній у пошуковику, користуючись фразою "trade fair services" (виставкові послуги) та назвою міста або назвою виставки. 

Важливо подбати про *професійний зовнішній вигляд, а також про гідне представлення вашої компанії,* про достатню кількість візитних карток та рекламних матеріалів, примірників продукції для поширення (в залежності від типу товару), канцелярських матеріалів і устаткування (наприклад адаптери живлення). Варто також вивчити карту місцевості навколо виставки і знати місцерозташування канцелярського магазину, аптеки та інших крамниць – на випадок потреби. Для цих цілей можна зробити відповідні помітки на карті.

Отже, підготовка до участі у виставці має починатись за кілька місяців до її початку. Компанії необхідно мати чітке бачення свого позиціонування і своєї стратегії участі в ній. Необхідно чітко визначити свою мету на виставці і відповідно готуватися до досягнення поставлених цілей. В іншому випадку це буде лише марнуванням ваших грошей і часу. 

<blockquote id="fn_34">
<sup>34</sup>. Складено за матеріалами <i>How to sell at international trade shows</i> <a href="bit.ly/How_sell_at_trade_shows">bit.ly/How_sell_at_trade_shows</a> Комерційної служби США <a href="#reffn_34" title="Jump back to footnote [34] in the text."> ↩</a>
</blockquote>
<blockquote id="fn_35">
<sup>35</sup>. "Друк в Європу: паперовий підхід до українського експорту." Європейська правда. 6 лютого 2015 р. <a href="bit.ly/Paper_export">bit.ly/Paper_export</a> <a href="#reffn_35" title="Jump back to footnote [35] in the text."> ↩</a>
</blockquote>