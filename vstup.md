# Вступ

1 січня 2016 року набувають чинності статті Угоди про асоціацію між Україною, Європейським Союзом та його країнами-членами щодо торгівлі та пов'язаних питань. Лібералізація торгівлі, яка за цим послідує, чинитиме додатковий конкурентний тиск на українські підприємства, але водночас пропонуватиме нові можливості для залучення інвестицій, технологічної модернізації і, зрештою, виходу на європейські та міжнародні ринки. 

У цих умовах форсована адаптація українських підприємств до нових реалій набуває особливої важливості. Це потребує, у першу чергу, зміни моделей підприємницького мислення, підвищення розумової гнучкості та загального рівня бізнес-освіти кожного окремого підприємця.

Український бізнес має постійно шукати нових можливостей розвитку, у тому числі, через вихід на зовнішні ринки й нарощування експорту. 

На сьогоднішній день існує велика кількість бар'єрів для експорту, і далеко не всі з них можуть бути усунені через запровадження зони вільної торгівлі. До таких бар'єрів можна віднести не лише брак фінансових ресурсів, який є зовнішнім обмеженням, але й мовно-культурні бар'єри, технологічну відсталість виробництва, брак загальної підприємницької культури тощо. Ця друга група факторів представляє собою головно внутрішні обмеження, які можуть бути усунені/знижені через освіту та самоосвіту українських підприємців. 

Підприємцям необхідно вивчати алгоритми виходу на ринки ЄС та роботи на них, логіку та технологію пошуку партнерів та перевірки їхньої надійності, сучасні інструменти отримання інформації про єдиний ринок ЄС, а також нарощування зв'язків з інституціями, що надають різноманітну допомогу у виході на європейські ринки. 

Унаслідок геополітичних та безпекових чинників, ризики подальшого ускладнення торгових стосунків із Російською Федерацією є високими. Існує серйозна загроза чи не повної втрати російського ринку для українського експорту. Подібні обставини повинні додатково мотивувати українські компанії до пошуку нових методів роботи, підвищення якості своєї продукції, знаходження нових шляхів збуту в Україні та за кордоном. І це є чи не найбільшим викликом для всього експорт-орієнтованого сектору української економіки. 

Певній частині українських малих та середніх підприємств, що працюють на внутрішній ринок, варто оцінити нові обставини й нові можливості та подумати як про розвиток свого бізнесу загалом, так і про вихід на зовнішні ринки зокрема. Адже амбітний бізнес має прагнути до диверсифікації джерел постачання та каналів збуту, до максимізації прибутків та мінімізації ризиків. За умови наполегливості та застосування системного підходу до експортної діяльності з боку українських МСП європейський ринок може стати для них дуже перспективним! Присутність на ринку ЄС означає не лише високі прибутки, а й глобальну конкурентоспроможність компанії та її спроможність "грати у вищій лізі" на міжнародних ринках. 

Кількість потенційних споживачів (понад 500 млн. осіб у ЄС проти 140 млн. у Росії), а також разюча відмінність у їхній купівельній спроможності, правова визначеність та висока культура ведення бізнесу в ЄС – усе це обіцяє українським підприємцям високі потенційні прибутки й суттєве нарощування власної конкурентоспроможності. Важливими є також психологічні чинники. Адже робота на стабільному й розвиненому європейському ринку може дати вам почуття самореалізації, впевненості у власній конкурентоспроможності, комфорт від занурення в розвинену західну бізнес-культуру.

Нові умови роботи, нову ситуацію треба розглядати, попри все, як нові можливості для розвитку, радше ніж потребу захиститися-відгородитися від нових загроз. Так функціонують розвинені економіки: будучи налаштованими на шанси та можливості, західні підприємці позитивно оцінюють ризики й шукають у них нові перспективи для зростання бізнесу.

У цій книзі не йтиметься про урядову політику, про проблеми (не)повернення ПДВ, непрозорість та складність адміністрування податків та інше. Натомість, *ми зосередимось на практичних потребах бізнесу в алгоритмах виходу на зовнішні ринки, на допомозі українським МСП з боку українських та міжнародних інституцій задля  зростання й розвитку в нових умовах*. Ключовими обставинами таких умов, як уже згадувалось, є (1) впровадження зони вільної торгівлі з ЄС (разом зі значно більш активним втіленням норм європейського законодавства в економіку України); (2) нестабільність доступу до ринку Російської Федерації і (3) ослаблення економіки України, як наслідок військової агресії Російської Федерації на Донбасі. Сюди ж можна віднести й масштабні руйнації інфраструктури та соціальної дестабілізації на сході України, а також анексію Криму.

Побутує думка, що вплив нових умов на вітчизняний бізнес чи не цілковито залежить від політики та заходів української влади. Таким чином, підприємці виступають за протекціоністські кроки, максимальну підтримку економічних галузей, експорту, надання фінансових гарантій тощо.

Не відкидаючи важливості політичних факторів і рішень для підтримки бізнесу, варто все ж розуміти, що вплив нових умов на українські підприємства є у рівній мірі й відповідальністю самого бізнесу, а також його здатністю до невпинного самовдосконалення та самоорганізації, чутливості до нових тенденцій та рівня підприємницьких амбіцій.

Поки ще державна система підтримки експорту не зросла й не зміцніла, не стала ефективним інструментом допомоги вітчизняним підприємствам у виході на іноземні ринки, а отже, необхідно покладатись в основному на себе та на той інструментарій, що може бути використаний як певний замінник урядової підтримки – наприклад, в отримання інформації про іноземні ринки. На щастя, такий інформаційний інструментарій є і в Європейському Союзі, і в тих розвинених країнах, що допомагають власному бізнесу у виході на європейські ринки. Такі інформаційні ресурси можуть успішно використовуватися українськими компаніями в ході збору маркетингової та іншої інформації про іноземні ринки та їхнє регуляторне середовище.

Міркуючи в цьому руслі, ми маємо виявляти практичні інструменти, тактики й стратегії, у тому числі, з міжнародного досвіду, що дозволяли б максимально користатись новими можливостями, а з іншого боку, знижувати ризики роботи в нових умовах. Опис подібного інструментарію, звичайно, має більше значення для малого та середнього бізнесу, що часто відчуває брак необхідної інформації та обмеженість ресурсів для її отримання. Тим не менше, викладена інформація може згодитись і для великих підприємств.

У першій частині Посібника – «Базовий гід з експорту» йдеться про такі питання, як: розробка експортної стратегії та плану, аналіз потенційних ринків, пошук закордонних партнерів та перевірка їхньої надійності, технології експорту в окрему країну (торговий блок), особливості корпоративного сайту та роботи в соцмережах для цілей експорту, знаходження необхідної технічної та маркетингової інформації, ефективна участь у виставках та інші пов'язані питання.

У другій частині – «Допомога українських та міжнародних інституцій, використання спеціалізованих електронних ресурсів для розвитку бізнесу» -  пропонується опис інституцій України, європейських фінансових установ, де українські МСП можуть отримати інформаційну та фінансову допомогу. Друга частина також містить опис відкритих електронних ресурсів Європейського Союзу, СОТ, України та інших країн у мережі Інтернет, що полегшують отримання інформації стосовно ринку ЄС та вимог законодавства Європейського Союзу,  експорту до ЄС та захисту прав інтелектуальної власності, знаходження іноземного партнера тощо. Особливу увагу в другій частині книги приділено регулюванню сфери харчових продуктів у ЄС. Зокрема, матеріал містить інформацію про інституції ЄС, пов'язані зі сферою харчової безпеки, про міжнародно-визнані стандарти виробництва харчової продукції (*GlobalGAP* та *HACCP*). 

Експортна діяльність потребує особливої якості ведення бізнесу, певного набору вмінь та навичок у комунікаціях, репутації на ринку та інших чеснот. Прочитавши цю книгу, ви зрозумієте, що і як необхідно зробити сьогодні, на що звернути увагу і які розставити акценти у своїй роботі, щоб стати успішним експортером завтра. Матеріал цього посібника повинен дати українським підприємцям можливість самостійно розібратись у багатьох питаннях та аспектах інтернаціоналізації бізнесу, краще зрозуміти шляхи й можливості реалізації своєї продукції в Європейському Союзі та в інших регіонах світу.  

До посібника увійшли численні практичні приклади на базі публікацій в українських та іноземних медіа, особистого досвіду консультаційної діяльності автора, а також інформація з досвіду іноземних бізнесменів, що ведуть бізнес з українськими підприємцями, і від самих українських експортерів.

Більшість порад у посібнику пропонується без прив'язки до положень глибокої та всеосяжної зони вільної торгівлі з ЄС і є універсальними, з огляду на нагальну потребу в підвищенні загального рівня інтеграції українського бізнесу до міжнародного бізнес-середовища, до засвоєння кращих практик експортної діяльності. 

*Джерела інформації під час роботи над Посібником:* посібник для експортерів уряду США «Базовий гід з експорту», 10 видання (*Basic guide to exporting, 10th edition*)<sup><a href="#fn_1" id="reffn_1">1</a></sup>,  що розміщений на урядовому сайті Сполучених Штатів Америки, матеріали Комерційної служби США щодо участі у виставках, матеріали досліджень по МСП США та ЄС, прикладні наукові дослідження, приклади з практики українських та міжнародних компаній, відкриті електронні джерела, інформація державних органів та спеціалізованих агенцій, авторські описи спеціалізованих Інтернет-ресурсів та агенцій Європейського Союзу, організацій та інституцій України та ЄС; інформація щодо міжнародних стандартів у харчовій галузі та у сфері технічного регулювання й маркування CE від міжнародних організацій та компаній у сфері сертифікації; матеріали з сайтів органів ЄС, а також персональні інтерв'ю з представниками таких організацій.

У третьому виданні матеріал збагатився завдяки прослуханим автором онлайн курсам Міжнародного торгового центру (ITC) (<a href="http://learning.intracen.org/course/index.php">http://learning.intracen.org/course/index.php</a>).

*Цільова аудиторія Посібника:* власники бізнесу, підприємці МСП, які бажають інтернаціоналізувати свій бізнес та шукають інформацію для його розвитку; міжнародні маркетологи, менеджери з продажу на зовнішні ринки. 

Посібник також може бути цікавим для студентів за спеціальностями, пов'язаними з міжнародною економікою та бізнесом; для державних службовців, що займаються розробкою системи підтримки малого та середнього бізнесу в Україні, зокрема, для його просування на міжнародні ринки. 

<blockquote id="fn_1">
<sup>1</sup>. “A Basic Guide to Exporting. Contents.” Export.gov. 19 серпня 2014 року. <a href="https://www.export.gov/basicguide/eg_main_017244.asp">www.export.gov/basicguide/eg_main_017244.asp</a> <a href="#reffn_1" title="Jump back to footnote [1] in the text."> ↩</a>
</blockquote>