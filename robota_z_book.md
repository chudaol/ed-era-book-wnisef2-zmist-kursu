# Як працювати з книгою

У книзі міститься багато перехресних посилань на інші розділи, а також гіперпосилань на зовнішні документи. Переважна більшість гіперпосилань веде до документів та веб-сторінок англійською мовою. Якщо мова зовнішнього посилання є відмінною від англійської, то наприкінці таких посилань робиться відповідна позначка – наприклад, для україномовного зовнішнього джерела – "укр.". У залежності від розміру документа, на який веде гіперпосилання, його завантаження може потребувати від кількох секунд до кількох хвилин.

Переважна більшість розділів Посібника може вивчатися автономно. Отже, у разі браку часу на опрацювання всього Посібника, оберіть лише ті його частини, що становлять ваш безпосередній інтерес. Ви також можете користуватись цим документом як тематичним довідником.

Якщо ви працюєте з паперовою версією книги, то, з огляду на велику кількість посилань на електронні джерела у тексті Посібника, ви можете додатково завантажити електронну версію документа з авторського блогу за адресою <a href="https://www.export-ua.blogspot.com">www.export-ua.blogspot.com</a> і відкрити її у cтандартній програмі Adobe Reader[^2].  Натискаючи на відповідні посилання у електронній версії Посібника, можна переходити на зовнішні Інтернет-ресурси і користуватись автоматичними переходами всередині документа. З іншого боку, ви можете набирати посилання в Інтернет браузері вручну, оскільки вони мають скорочений вигляд і використовують сервіс скорочень <a href="https://bitly.com">bitly.com</a>.

З причини частих змін у дизайні та структурі веб-ресурсів окремі гіперпосилання можуть виявитися неактуальними на момент вашої роботи з книгою. У випадку виявлення подібних гіперпосилань автор буде вдячний за повідомлення про це на поштову скриньку oleh.myroshnichenko@gmail.com.

Автор також буде щиро вдячний читачам за будь-які побажання до видання подібних матеріалів, а також за можливі питання, які цікавлять Вас у контексті експортної діяльності, за повідомлення про поточні потреби українських компаній у інформації щодо експортної діяльності та роботи на міжнародних ринках. Прошу надсилати цю інформацію на поштову скриньку oleh.myroshnichenko@gmail.com.

*Базовий посібник з інтернаціоналізації бізнесу та виходу на ринки Європейського Союзу* набув великого поширення серед українських підприємців, експертів та консультантів. У порівнянні з ним цей посібник включив у себе багато додаткової інформації, але також і зазнав якісних змін. Автор радить читачам, за можливості, читати посібник повністю навіть у разі, якщо ви вже знайомі з Базовим посібником. 

Приємного прочитання книги та щирі побажання успіху в експортній діяльності! 
<p align="right">Олег Мирошніченко</p>

[^2]: це необхідно для коректної роботи всіх гіперпосилань pdf-файла книжки